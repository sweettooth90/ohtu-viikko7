IT­-alalla työ on usein organisoitu ryhmäprojekteiksi. Ohjelmistokehitys on monimutkaista ja alan 
toimintaympäristön monimutkaisuus, kuten teknologian ja asiakkaiden jatkuvasti muuttuvat tarpeet, 
asettavat projektien johtamiselle erityisiä haasteita. Projekteja on pitkään leimannut heikko 
tuottavuus ja epäonnistumiset, joiden on katsottu johtuvan mm. epäonnistuneesta johtamisesta.
Ketterän projektijohtamisen kehitys haastoi 2000-luvulla perinteisiä näkemyksiä ohjelmistokehityksen 
toimintamalleista ja toi uutta tulokulmaa ohjelmistoprojektien johtamiseen. 

Johtaminen ja ongelmanratkaisun tulokulmat ketterissä ja perinteisissä projekteissa eroavat suuresti 
toisistaan. Perinteinen ohjelmistokehitys perustuu ajatukselle, että ohjelmistoprojektien 
toimintaympäristö on staattinen ja ennakoitava. Ketterässä kehityksessä korostetaan puolestaan 
toimintaympäristön dynaamisuutta ja ennakoimattomuutta. Perinteisessä projektinhallinnassa on 
keskitytty etukäteissuunnitelmiin, kun taas ketterässä projektinhallinnassa korostuu pyrkimys 
mahdollisimman suureen joustavuuteen. Perinteisessä projektijohtamisessa projektipäällikön rooli on 
vahva, kun taas  uudemmissa ketterissä menetelmissä päätöksenteko on projektitiimin jäsenten 
yhteisellä vastuulla (itseohjautuvuus) sekä johtajaroolit ovat väliaikaisia.
