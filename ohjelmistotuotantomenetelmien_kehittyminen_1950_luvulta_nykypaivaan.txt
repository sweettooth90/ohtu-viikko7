Tutkielmassa tarkastellaan ohjelmistotuotantomenetelmien kehittymistä ohjelmistokehittämisen
alkuajoista nykypäivään ja lähitulevaisuuteen, joita tarkastellaan ohjelmistotuotantomenetelmiä
määrittävinä piirteinä. Peruskäsitteistössä selvennetään keskeistä termistöä, kuten ohjelmisto,
tietokonelaitteisto sekä ohjelmistotuotanto. Ohjelmistotuotannon alkutaipaleella, eli 1940-50 luvulla
ensimmäiset ohjelmoitavat elektronisesti tallentavat tietokoneet olivat valtavan kokoisia, hitaita
ja niiden muistikapasiteetti oli mitätön, jos verrataan nykystandardeihin.
Tarve järjestelmälliselle ohjelmien tuotannolle oli syntymässä, kun ohjelmoinnin monimutkaisuus ja
ongelmat alkoivat selvitä asian parissa työskenteleville. Suunnitelmavetoiset tuotantomenetelmät,
joita määrittää laaja vaatimusmäärittely ja yksityiskohtainen suunnittelu sekä niitä sarjallisesti
seuraavat toteutus-, testaus- ja käyttöönottovaiheet, kutsuttiin perinteisiksi ohjelmistotuotantomenetelmiksi.
Inkrementaalisille ja iteratiivisille malleille tyypillistä on dokumenttijohtoisen lineaarisesti etenevä
tuotantoprosessin välttäminen. Tätä tukeakseen hyödynnetään muun muassa aikaan sidottuja iteraatioita,
evolutiivista kehittämistä sekä palautteen mukaan ohjautuvaa kehittämistä. Nämä mallit tulivat suuren
yleisön tietoisuuteen joulukuussa 1994. 2000-luvun keskeisin trendi ohjelmistotuotannossa on ketterät
ohjelmistotuotantomenetelmät, jotka syntyivät reaktiona perinteisten menetelmien vaatimus- ja 
suunnitelmapainotteisuudelle. Ketterän kehittämisen arvot ja painotukset erottavat ne aikaisemmista
menetelmistä. Niille ominaista on muun muassa kehittäjien itseohjautuvuus, tiivis yhteistyö asiakastahojen
kanssa sekä toimivan ohjelmiston tuottaminen ja toimittaminen lyhyissä iteraatioissa. Perinteiset menetelmät
eivät puolestapuhujien mukaan kykene mukautumaan alan ja teknologian nopeasta muutoksesta johtuviin
vaatimuksiin. Ketterät menetelmät ovat nykyäänkin suosituimpia ohjelmistotuotantomenetelmiä.
